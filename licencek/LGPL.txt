   This is an unofficial translation of the GNU Lesser General Public License
   into Hungarian. It was not published by the Free Software Foundation, and
   does not legally state the distribution terms for software that uses the
   GNU LGPL—only the original English text of the GNU LGPL does that.
   However, we hope that this translation will help Hungarian speakers
   understand the GNU LGPL better.

   Ez a GNU Lesser General Public License nem hivatalos magyar fordítása. A
   fordítást nem a Free Software Foundation adta ki, és jogi értelemben
   nem határozza meg a GNU LGPL-t felhasználó szoftverek terjesztési
   feltételeit – e tekintetben csak a GNU LGPL angol nyelvű verziója
   irányadó. Mindazonáltal reméljük, hogy ez a fordítás segít a GNU
   LGPL jobb megértésében.

   http://www.gnu.org/licenses/old-licenses/lgpl-2.1.html

                    GNU Lesser General Public License (LGPL)

   2.1 verzió, 1999. február

   Copyright (C) 2000,2001,2002 Free Software Foundation, Inc. 51 Franklin
   St, Fifth Floor, Boston, MA 02110-1301 USA

   A jelen licencdokumentumot bárki szabadon lemásolhatja és a pontos
   másolatait terjesztheti, de a módosítása tilos.

   [Ez az LGPL első kiadott változata. A GNU Library Public License v2
   újabb változatának számít, innen a 2.1-es verziószám.]

Előszó

   A legtöbb szoftver licencei azzal a szándékkal készültek, hogy minél
   kevesebb lehetőséget adjanak a szoftver megváltoztatására és
   terjesztésére. Ezzel szemben a GNU GPL licenccsalád célja, hogy
   garantálja a szabad szoftver másolásának és terjesztésének
   szabadságát, ezáltal biztosítva a szoftver szabad
   felhasználhatóságát minden felhasználó számára.

   Ez a licenc, a Lesser General Public License (LGPL) vonatkozik a Free
   Software Foundation speciálisan kialakított szoftvercsomagjaira -
   jellemzően programkönyvtárakra -, illetve minden olyan
   szoftvercsomagra, amelynek szerzője úgy dönt, hogy ezt használja a
   szerzői jog megjelölésekor. Ön is használhatja, de azt javasoljuk, az
   alábbi magyarázatok alapján először gondolja át, hogy ez a licenc,
   vagy a szokásos GPL (GNU General Public License) számít-e jobb
   követendő stratégiának.

   A szabad szoftver megjelölés nem jelenti azt, hogy a szoftvernek nem
   lehet ára. A GPL licencek célja, hogy garantálja a szabad szoftver
   másolatainak szabad terjesztését (és e szolgáltatásért akár díj
   felszámítását), a forráskód elérhetőségét, hogy bárki szabadon
   módosíthassa a szoftvert, vagy felhasználhassa a részeit új szabad
   programokban; és hogy mások megismerhessék ezt a lehetőséget.

   A szerző jogainak védelmében korlátozásokat kell hozni, amelyek
   megtiltják, hogy bárki megtagadhassa ezeket a jogokat másoktól, vagy
   bárki mást ezekről való lemondásra kényszerítsen. Ezek a
   megszorítások bizonyos felelősségeket jelentenek azok számára, akik
   a szoftver másolatait terjesztik vagy módosítják.

   Ha valaki például egy ilyen programkönyvtár másolatait terjeszti,
   akár ingyen vagy bizonyos összeg fejében, a vonatkozó minden jogot
   tovább kell adnia a fogadó feleknek. Biztosítani kell továbbá, hogy
   megkapják vagy legalábbis megkaphassák a forráskódot is. És a jelen
   dokumentumban szereplő licencfeltételeket is el kell juttatni, hogy
   tisztában legyenek a jogaikkal.

   A jogok védelme két lépésből áll:

   (1) a programkönyvtár szerzői jogainak védelméből és

   (2) a jelen licenc biztosításából, amely jogalapot biztosít a
   programkönyvtár másolására, terjesztésére és/vagy
   módosítására.

   Az egyes terjesztők védelmében világossá akarjuk tenni: a jelen
   szabad programkönyvtárra nincs jótállás. Ha a programkönyvtárat
   módosították és továbbadták, akkor mindenkinek, aki a módosított
   változatot kapja, tudnia kell, hogy az nem az eredeti, így a mások
   által okozott hibáknak nem lehet hatása az eredeti szerző hírnevére.

   Végül, a szabad szoftver létét állandóan fenyegetik a
   szoftverszabadalmak. El szeretnénk kerülni annak veszélyét, hogy a
   szabad program terjesztői szabadalmat jegyezhessenek be rá, ezáltal
   saját szellemi tulajdont képezővé tegyék a programot. Ennek
   érdekében ragaszkodunk hozzá, hogy a programkönyvtár egy
   változatával kapcsolatban megszerzett bármely szabadalmi engedélynek
   összhangban kell lennie a jelen licencben taglalt teljesen szabad
   használattal.

   A legtöbb GNU szoftverre, beleértve egyes programkönyvtárakat is, a
   normál GNU General Public License (GPL) feltételei vonatkoznak. Ez a
   licenc, a GNU Lesser General Public License (LGPL), meghatározott
   programkönyvtárakra vonatkozik, és eléggé eltér a normál GNU
   General Public License-től. Ezt a licencet azért alkalmazzuk bizonyos
   programkönyvtárakhoz, hogy engedélyezhessük a beépítésüket nem
   szabad programokba is.

   Amikor egy programot összeszerkesztenek egy programkönyvtárral,
   függetlenül attól, hogy statikusan vagy egy megosztott
   programkönyvtár használatával, a kettő kombinációja jogilag közös
   munkának, az eredeti programkönyvtár leszármazottjának számít. A
   normál GNU General Public License (GPL) feltételek ezért csak akkor
   engedi az ilyen összeszerkesztést, ha a teljes kombináció is megfelel
   a szabadság feltételeinek. A GNU Lesser General Public License (LGPL)
   azonban kevésbé szigorúan rendelkezik más kódnak a
   programkönyvtárral összeszerkesztéséről.

   Azért Lesser General Public License-nek hívjuk ezt a licencet, mert
   kevesebbet tesz a felhasználó szabadságának védelme érdekében, mint
   a normál GNU General Public License (GPL). Szintén kevesebb előnyt
   nyújt a többi szabadszoftver-fejlesztőnek a versenytárs, nem szabad
   programokkal szemben. Az ilyen előnyök miatt használjuk magunk is a
   normál GNU General Public License-t (GPL) számos programkönyvtárhoz.
   Néhány speciális esetben azonban a GNU Lesser General Public License
   (LGPL) használata előnyösebb.

   Ritkán ugyan, de például előfordulhat, hogy igény van egy
   meghatározott programkönyvtárnak a lehető legszélesebb körben
   történő elterjesztésére, hogy az válhasson a de facto szabvánnyá.
   Ehhez engedélyezni kell, hogy a nem szabad programok is használhassák a
   programkönyvtárat. Gyakoribb eset az, hogy egy szabad programkönyvtár
   ugyanazt a feladatot látja el, mint a széles körben használt nem
   szabad programkönyvtárak. Ebben az esetben igen kevés előny származik
   a programkönyvtár kizárólag szabad szoftverekben felhasználásra
   való korlátozásának, tehát ilyenkor is az LGPL feltételeit
   használjuk.

   Megint más esetekben egy adott programkönyvtár nem szabad programokban
   felhasználásának engedélyezése azt jelenti, hogy több ember
   használhat szabad szoftvert. Például a GNU C Programkönyvtár
   felhasználása nem szabad programokban azt jelenti, hogy sokkal több
   ember használhatja a teljes GNU operációs rendszert, illetve annak
   változatát, a GNU/Linux operációs rendszert.

   Bár az LGPL kevésbé védi a felhasználók szabadságát, azt azonban
   garantálja, hogy a Programkönyvtárral összeszerkesztett program
   felhasználója jogosult legyen a program használatára a
   Programkönyvtár módosított változatával is.

   A másolásra, terjesztésre és módosításra vonatkozó pontos
   szabályok és feltételek az alábbiakban olvashatók. Nagyon fontos
   megkülönböztetni a „programkönyvtáron alapuló munka” és a
   „programkönyvtárat felhasználó munka” fogalmakat. Az előbbi a
   programkönyvtárból származó kódot tartalmaz, míg az utóbbi a
   futásához igényli a programkönyvtárat.

A MÁSOLÁSRA, TERJESZTÉSRE ÉS MÓDOSÍTÁSRA VONATKOZÓ FELTÉTELEK ÉS
KIKÖTÉSEK

   0. Ez a licenc minden olyan programkönyvtárra vagy egyéb programra
   vonatkozik, amelyhez a szerzői jog tulajdonosa vagy egyéb jogosult fél
   azt a megjegyzést fűzte, hogy az a jelen LGPL-ben (más néven a "jelen
   Licencben") foglaltak alapján terjeszthető. Minden engedélyezés
   címzettje Ön.

   "Programkönyvtár" alatt függvények és/vagy adatok olyan
   gyűjteményét értjük, amely úgy lett elkészítve, hogy kényelmesen
   összeszerkeszthető legyen alkalmazásprogramokkal (amelyek a
   függvények és az adatok egy részét használják), végrehajtható
   fájlok elkészítéséhez.

   Az alábbiakban a Programkönyvtár kifejezés bármely ilyen
   programkönyvtárra vagy munkára vonatkozik, a "Programkönyvtáron
   alapuló munka" pedig magát a Programkönyvtárat vagy egy szerzői
   joggal védett munkát jelenti: vagyis olyan munkát, amely tartalmazza a
   Programkönyvtárat vagy annak egy részletét, módosítva vagy
   módosítás nélkül és/vagy más nyelvre fordítva. (Az alábbiakban a
   fordítás minden egyéb megkötés nélkül beletartozik a módosítás
   fogalmába.)

   Egy munka "Forráskódja" a munkának az a formátuma, amelyben a
   módosítások elvégzése a legegyszerűbben kivitelezhető. Egy
   programkönyvtár esetében a teljes forráskód az általa tartalmazott
   összes modul forráskódját jelenti, valamint minden hozzá tartozó
   illesztődefiníciós fájlt, valamint a programkönyvtár fordítását
   és telepítését szabályozó parancsfájlokat.

   A jelen Licenc a másoláson, terjesztésen és módosításon kívül
   más tevékenységre nem vonatkozik, azok a hatályán kívül esnek. A
   Programkönyvtárat használó program futtatása nincs korlátozva,
   illetve a program kimenetére is csak abban az esetben vonatkozik ez a
   szabályozás, ha az tartalmazza a "Programkönyvtáron alapuló munka"
   egy részletét (függetlenül attól, hogy a Programkönyvtárat
   használták-e egy eszközben a megírásához). Az, hogy ez igaz-e, a
   Programkönyvtár, illetve a Programkönyvtárat használó program
   működésétől függ.

   1. A Programkönyvtár forráskódja módosítás nélkül másolható és
   bármely adathordozón terjeszthető, feltéve, hogy minden egyes
   példányon pontosan szerepel a megfelelő szerzői jogi megjegyzés,
   illetve a garanciavállalás elutasítása; érintetlenül kell hagyni
   minden erre a szabályozásra és a garancia teljes hiányára utaló
   szöveget és a jelen licencdokumentumot is el kell juttatni mindazokhoz,
   akik a Programkönyvtárat kapják.

   Felszámítható díj a másolat fizikai továbbítása fejében, illetve
   ellenszolgáltatás fejében garanciális támogatás is biztosítható.

   2. A Programkönyvtár másolatai vagy azok egy része módosítható,
   amely így a Programkönyvtáron alapuló munkát alkot. A módosítás
   ezután az 1. szakaszban adott feltételek szerint tovább terjeszthető,
   ha az alábbi feltételek is teljesülnek:

           a) A módosított munkának magának is programkönyvtárnak kell
           lennie.

           b) A módosított fájlokat el kell látni olyan megjegyzéssel,
           amely feltünteti a módosítást végző nevét és a
           módosítások dátumát.

   c) A teljes munkát olyan szabályokkal kell kiadni vagy terjeszteni, hogy
   annak használati joga harmadik személy részére licencdíjmentesen
   hozzáférhető legyen, a jelen Licencnek megfelelően.

   d) Ha a módosított Programkönyvtár egy része egy olyan függvényre
   vagy adattáblára hivatkozik, amelyet egy, az adott részt használó
   alkalmazásprogram biztosít, és nem egy átadott argumentumról van szó
   annak meghívásakor, akkor mindent el kell követni annak érdekében,
   hogy amennyiben az alkalmazás nem biztosítja a szükséges függvényt
   vagy adattáblát, az adott rész akkor is működőképes maradjon, és
   végrehajtsa, amit csak a működéséből adódóan elvégezhet.

   (Ha például egy programkönyvtár egy függvénye négyzetgyököt
   számít, akkor annak a célja teljesen jól definiált, az
   alkalmazástól függetlenül. Vagyis a 2d alpont azt követeli meg, hogy
   a függvény számára az alkalmazás által biztosított függvény vagy
   adattábla opcionális legyen: ha az alkalmazás nem biztosít ilyet, a
   négyzetgyök függvénynek akkor is négyzetgyököket kell tudnia
   számítani.)

   Ezek a feltételek a módosított munkára, mint egészre vonatkoznak. Ha
   a munka azonosítható részei nem a Programkönyvtáron alapulnak és
   független munkákként elkülönülten azonosíthatók, akkor ez a
   szabályozás nem vonatkozik ezekre a részekre, amennyiben azok külön
   munkaként kerülnek terjesztésre. Viszont, ha ugyanez a rész az egész
   részeként kerül terjesztésre, amely a "Programkönyvtáron alapuló
   munka", akkor az egész munka terjesztése csak a jelen dokumentum
   alapján lehetséges, amely ebben az esetben a jogokat minden egyes
   felhasználó számára kiterjeszti a munka egészére tekintet nélkül
   arra, hogy melyik részt ki írta.

   E szövegrésznek tehát nem az a célja, hogy mások jogait elvegye vagy
   korlátozza a kizárólag saját maga által írt munkákra; a cél az,
   hogy a jogok gyakorlása szabályozva legyen a Programkönyvtáron
   alapuló illetve a gyűjteményes munkák terjesztése esetében.

   Ezenkívül más munkáknak, amelyek nem a Programkönyvtáron alapulnak,
   a Programkönyvtárral (vagy a Programkönyvtáron alapuló munkával)
   közös adathordozón vagy adattárolón szerepeltetése nem jelenti a
   jelen szabályok érvényességét azokra is.

   3. Ön választhatja azt, hogy a Programkönyvtár egy adott példányára
   vonatkozóan a normál GNU General Public License használatát köti ki
   és nem a jelen Licencet. Ehhez meg kell változtatni az erre a licencre
   hivatkozó összes figyelmeztetést, úgy, hogy azok a jelen licenc
   helyett a normál GNU General Public License (GPL) 2. verziójára
   hivatkozzanak. (Ha a normál GNU General Public License-ből a 2.
   verziónál frissebb jelenne meg, akkor azt a verziót is előírhatja, ha
   akarja). Egyéb változtatást ne tegyen a figyelmeztetésekben.

   Miután a módosítás megtörtént, az visszafordíthatatlan az adott
   példányra vonatkozóan, vagyis a GNU General Public License fog
   vonatkozni annak összes további másolatára és az abból a
   példányból származtatott összes munkára.

   Ez a lehetőség akkor hasznos, ha a Programkönyvtár kódjának egy
   részét egy olyan programba akarja illeszteni, amelyik nem
   programkönyvtár.

   4. A Programkönyvtár (vagy a programkönyvtáron alapuló munka a 2.
   szakasznak megfelelően) másolható és terjeszthető tárgykódú vagy
   végrehajtható kódú formájában az 1. és 2. szakaszban foglaltak
   szerint, feltéve, hogy a teljes, gép által értelmezhető forráskód
   kíséri az anyagot, amelynek terjesztése az 1. és 2. szakaszban
   foglaltak szerint történik, jellemzően szoftverterjesztésre használt
   adathordozón.

   Ha a tárgykód terjesztése azt jelenti, hogy lehetőség van lemásolni
   egy meghatározott helyről, akkor ez teljesíti a forráskód
   terjesztésére vonatkozó kötelezettséget, bár a harmadik felek nem
   kötelesek a forráskódot a tárgykóddal együtt lemásolni.

   5. Az olyan Programkönyvtárat, amely nem tartalmazza a Programkönyvtár
   semmilyen részének leszármazottját, de úgy készült, hogy a
   Programkönyvtárral együttműködjön, hozzáfordítás vagy
   hozzászerkesztés útján, a "Programkönyvtárat használó munkának"
   nevezzük. Az ilyen munkák elszigetelten nem számítanak a
   Programkönyvtár származtatott munkájának, így a jelen Licenc
   hatályán kívül esnek.

   Egy, a "Programkönyvtárat használó munka" és a Programkönyvtár
   összeszerkesztése azonban egy olyan végrehajtható fájlt eredményez,
   amelyik a Programkönyvtár származtatott munkája (hiszen tartalmazza a
   Programkönyvtár részeit), nem pedig a "Programkönyvtárat használó
   munka". A végrehajtható fájlra tehát vonatkozik a jelen Licenc. A 6.
   szakasz taglalja az ilyen végrehajtható fájlok terjesztésének
   feltételeit.

   Ha egy "Programkönyvtárat használó munka" egy olyan fejlécfájl
   anyagát használja, amelyik a Programkönyvtár része, akkor a munka
   tárgykódja lehet a Programkönyvtár származtatott munkája, akkor is,
   ha maga a forráskód nem az. Az, hogy ez igaz-e, különösen fontos, ha
   az adott munka összeszerkeszthető a Programkönyvtár nélkül is, vagy
   ha a munka maga is egy programkönyvtár. Azt, hogy ez mikor igaz, a
   törvény nem szabályozza pontosan.

   Ha egy ilyen objektumfájl csak numerikus paramétereket,
   adatstruktúra-elrendezéseket, -hozzáféréseket, kisebb makrókat és
   kisebb beágyazott függvényeket (nem több, mint tíz sornyit) használ,
   akkor az objektumfájl használata nem korlátozott, függetlenül attól,
   hogy származtatott munka-e vagy sem. (A tárgykódot és a
   Programkönyvtár részeit tartalmazó végrehajtható fájlok továbbra
   is a 6. szakasz hatálya alá tartoznak.)

   Ellenkező esetben, ha a munka a Programkönyvtár származtatott
   munkája, akkor a tárgykódja terjeszthető a 6. szakasz feltételeinek
   megfelelően. A munkát tartalmazó végrehajtható fájlok szintén a
   6. szakasz hatálya alá esnek, akkor is, ha nincsenek közvetlenül a
   Programkönyvtárral összeszerkesztve.

   6. A fenti szakaszok kivételeként egy, a "Programkönyvtárat használó
   munka" egyesíthető vagy összeszerkeszthető a Programkönyvtárral,
   hogy létrejöjjön egy olyan munka, amely tartalmazza a Programkönyvtár
   részeit, és az ilyen munka terjeszthető az Ön által választott
   feltételek szerint is, feltéve, hogy ezek a feltételek megengedik a
   munka szabad módosítását a vásárló saját használatára és az
   ilyen módosítások hibakeresésére szolgáló visszafejtést.

   A munka minden egyes példányán megfelelően jelezni kell, hogy a
   Programkönyvtár használja, és hogy a használatot a jelen Licenc
   szabályozza. Mellékelni kell a jelen Licenc egy példányát. Ha a munka
   végrehajtás közben szerzői jogi megjegyzéseket jelenít meg, akkor
   ezek közt szerepelnie kell a Programkönyvtár szerzői jogi
   megjegyzésének is, valamint egy hivatkozásnak, amely a felhasználót a
   jelen Licenc egy példányához irányítja. Továbbá az alábbiak
   egyikét biztosítani kell:

           a) A munka mellé mellékelni kell a Programkönyvtár teljes,
           géppel olvasható forráskódját, jelezve, hogy a (fenti 1. és
           2. szakaszoknak megfelelően terjesztett) munkában milyen
           módosítások történtek; valamint, ha a munka egy, a
           Programkönyvtárral összeszerkesztett végrehajtható fájl, a
           teljes "Programkönyvtárat használó munka" géppel olvasható
           kódját, ahhoz hogy tárgykódként és/vagy forráskódként a
           felhasználó módosíthassa a Programkönyvtárat és utána
           átszerkeszthesse azt egy olyan módosított végrehajtható fájl
           előállításához, amely tartalmazza a Programkönyvtárat.
           (Természetesen előfordulhat, hogy a Programkönyvtár
           definíciós fájljainak tartalmát megváltoztató felhasználó
           nem feltétlenül lesz képes újrafordítani az alkalmazást a
           módosított definíciókkal.)

           b) Egy megfelelő megosztott Programkönyvtár-mechanizmus
           használata a Programkönyvtárral való összeszerkesztéshez.
           Megfelelő mechanizmus az olyan, amely

   (1) futási időben a programkönyvtár egy, már a felhasználó
   számítógéprendszerén megtalálható példányát használja, nem
   pedig bemásolja a programkönyvtár egyes függvényeit a végrehajtható
   fájlba, továbbá

   (2) megfelelően működik a programkönyvtár módosított változatával
   is, ha a felhasználó egy olyat telepít, feltéve, hogy a módosított
   verzió interfésze kompatibilis azzal a verzióval, amelyikkel a munka
   készült.

           c) A munkához egy legalább három évig érvényes írásos
           ajánlat mellékelése, hogy ugyanazon felhasználó számára a
           6.a alszakaszban meghatározott anyagokat biztosítja, nem nagyobb
           díjért, mint a jelen  terjesztés díja.

           d) Ha a munka terjesztése egy adott helyről történő másolás
           engedélyezését jelenti, akkor egyenértékű hozzáférés
           biztosítása szükséges a fent meghatározott anyagok ugyanonnan
           lemásolásához.

           e) Annak ellenőrzése, hogy a felhasználó már megkapta ezen
           anyagok egy példányát, vagy hogy már el lett küldve a
           felhasználónak egy példány.

   Végrehajtható fájl esetében a "Programkönyvtárat használó munka"
   elvárt formájának tartalmaznia kell minden adatot és segédprogramot,
   amelyre szükség van a belőlük származó végrehajtható fájl
   előállításához. Speciális kivételként a terjesztett anyagoknak nem
   kell semmi olyat tartalmaznia, amelyek normál esetben azon operációs
   rendszer fő részeivel (fordító, kernel stb.) együtt kerülnek
   terjesztésre (akár forráskódként, akár bináris formában), amelyen
   a végrehajtható fájl futni fog, kivéve, ha a komponens maga a
   végrehajtható fájllal együtt érkezik.

   Előfordulhat, hogy ez a követelmény ellentmond más szellemi tulajdont
   képező programkönyvtárak licenckorlátozásainak, amelyek normál
   esetben nem járnak az operációs rendszer mellé. Az ilyen ellentmondás
   azt jelenti, hogy nem használhatja azokat és a Programkönyvtárat
   együtt egy terjeszteni kívánt végrehajtható fájlban.

   7. Ön elhelyezheti a programkönyvtár egyes részeit, amelyek a
   Programkönyvtáron alapuló munkának számítanak, egymás mellett
   egyetlen programkönyvtárban más programkönyvtárak részeivel együtt,
   amelyekre nem vonatkozik a jelen Licenc, és az ilyen egyesített
   programkönyvtárat is terjesztheti, feltéve, hogy a Programkönyvtáron
   alapuló munka és a másik programkönyvtár részeinek külön-külön
   terjesztése egyébként engedélyezett és az alábbi két dolog
   valamelyikét biztosítja:

           a) Az egyesített programkönyvtár mellé mellékeli a
           Programkönyvtáron alapuló ugyanazon munkát, amely nincs
           egyesítve semmilyen más programkönyvtár részeivel. Ezt a
           fenti részek feltételeinek megfelelően kell terjeszteni.

           b) Megfelelő figyelmeztetést alkalmaz az egyesített
           programkönyvtár mellé a tényről, hogy ez részben a
           Programkönyvtáron alapuló munka, és elmagyarázza, hogy hol
           található ugyanazon munka nem egyesített formában.

   8. A Programkönyvtárat csak a jelen Licencben leírtaknak megfelelően
   szabad lemásolni, terjeszteni, módosítani és allicencbe adni. Az
   egyéb módon való másolás, módosítás, terjesztés és allicencbe
   adás érvénytelen, és azonnal érvényteleníti a dokumentumban
   biztosított jogosultságokat. Mindazonáltal azok, akik a Licencet
   megszegőtől kaptak példányokat vagy jogokat, tovább gyakorolhatják a
   Licenc által meghatározott jogaikat mindaddig, amíg teljes mértékben
   megfelelnek a Licenc feltételeinek.

   9. Nem kötelező elfogadnia ezt a szabályozást, hiszen nem írta alá.
   Ezen kívül viszont semmi más nem ad jogokat a Programkönyvtár vagy a
   származtatott munkák terjesztésére és módosítására. Ezeket a
   cselekedeteket a törvény bünteti, ha nem a jelen szerzői jogi
   szabályozás keretei között történnek. Mindezek miatt a
   Programkönyvtár (vagy a Programkönyvtáron alapuló munka) terjesztése
   vagy módosítása a jelen dokumentum szabályainak, és azon belül a
   Programkönyvtár vagy a munka módosítására, másolására vagy
   terjesztésére vonatkozó összes feltételének elfogadását jelenti.

   10. Minden alkalommal, amikor a Programkönyvtár (vagy az azon alapuló
   munka) továbbadása történik, a Programkönyvtárat megkapó személy
   automatikusan hozzájut az eredeti licenctulajdonostól származó
   licenchez, amely a jelen szabályok szerint biztosítja a jogot a
   Programkönyvtár másolására, terjesztésére, szerkesztéshez
   felhasználásra és módosítására. Nem lehet semmilyen módon tovább
   korlátozni a fogadó félnek az itt megadott jogait. A Programkönyvtár
   továbbadója nem felelős harmadik személyekkel betartatni a jelen
   szabályokat.

   11. Ha bírósági határozat, szabadalomsértés vélelme, vagy egyéb
   (nem kizárólag szabadalmakkal kapcsolatos) okból olyan feltételeknek
   kell megfelelnie (akár bírósági határozat, akár megállapodás,
   akár bármi más eredményeképp), amelyek ellentétesek a jelen
   feltételekkel, az nem menti fel a terjesztőt a jelen feltételek
   figyelembevétele alól. Ha a terjesztés nem lehetséges a jelen Licenc
   és az egyéb feltételek kötelezettségeinek együttes betartásával,
   akkor tilos a Programkönyvtár terjesztése. Ha például egy
   licencszabadalom nem engedi meg egy programkönyvtár jogdíj nélküli
   továbbterjesztését azok számára, akik közvetve vagy közvetlenül
   megkapják, akkor az egyetlen módja, hogy eleget tegyen valaki mindkét
   feltételnek, az, hogy eláll a programkönyvtár terjesztésétől.

   Ha ennek a szakasznak bármely része érvénytelen, vagy nem
   érvényesíthető valamely körülmény folytán, akkor a szakasz
   fennmaradó részét kell alkalmazni, egyéb esetekben pedig a szakasz
   egésze alkalmazandó.

   Ennek a szakasznak nem az a célja, hogy a szabadalmak vagy egyéb
   hasonló jogok megsértésére ösztönözzön bárkit is; mindössze meg
   szeretné védeni a szabad szoftver terjesztési rendszerének egységét,
   amelyet a szabad közreadást szabályozó feltételrendszerek teremtenek
   meg. Sok ember nagymértékben járult hozzá az e rendszer keretében
   terjesztett, különféle szoftverekhez, és számít a rendszer
   következetes alkalmazására; azt a szerző/adományozó dönti el, hogy
   a szoftverét más rendszer szerint is közzé kívánja-e tenni, és a
   licencet kapók ezt nem befolyásolhatják.

   E szakasz célja, hogy pontosan tisztázza azt, ami elgondolásunk szerint
   a jelen licenc többi részének a következménye.

   12. Ha a Programkönyvtár terjesztése és/vagy használata egyes
   országokban nem lehetséges akár szabadalmak, akár szerzői jogokkal
   védett felületek miatt, akkor a Programkönyvtár szerzői jogainak
   eredeti tulajdonosa, aki a Programkönyvtárat ezen szabályozás alapján
   adja közre, egy explicit földrajzi megkötést adhat a terjesztésre,
   és egyes országokat kizárhat. Ebben az esetben úgy tekintendő, hogy a
   jelen licenc ezt a megkötést is tartalmazza, ugyanúgy, mintha az
   a szövegében lenne leírva.

   13. A Free Software Foundation időről időre kiadja a GNU Lesser General
   Public License (LGPL) felülvizsgált és/vagy újabb változatait. Ezek
   az újabb dokumentumok az előzőek szellemében készülnek, de
   részletekben különbözhetnek, hogy új problémákat vagy aggályokat
   is kezeljenek.

   A dokumentum minden változata egy megkülönböztető verziószámmal
   ellátva jelenik meg. Ha a programkönyvtár szerzői jogi
   megjegyzésében egy bizonyos vagy annál újabb verzió van megjelölve,
   akkor lehetőség van akár a megjelölt, vagy a Free Software Foundation
   által kiadott későbbi verzióban leírt feltételek követésére. Ha
   nincs ilyen megjelölt verzió, akkor lehetőség van a Free Software
   Foundation által valaha kibocsátott bármelyik verzió alkalmazására.

   14. A Programkönyvtárat más szabad szoftverbe, amelynek szerzői jogi
   szabályozása különbözik, csak akkor építheti be, ha a szerzőtől
   erre engedélyt szerzett. Abban az esetben, ha a programkönyvtár
   szerzői jogainak tulajdonosa a Free Software Foundation, akkor a Free
   Software Foundation címére kell írni; néha kivételt teszünk. A
   döntés a következő két cél szem előtt tartásával fog történni:
   megmaradjon a szabad szoftveren alapuló munkák szabad állapota,
   valamint segítse elő a szoftver újrafelhasználását és
   megosztását.

GARANCIAVÁLLALÁS HIÁNYA

   15. MIVEL A JELEN PROGRAMKÖNYVTÁR HASZNÁLATI JOGA DÍJMENTES, AZ
   ALKALMAZHATÓ JOGSZABÁLYOK ÁLTAL BIZTOSÍTOTT MAXIMÁLIS MÉRTÉKBEN
   VISSZAUTASÍTJUK A PROGRAMKÖNYVTÁRHOZ A GARANCIA BIZTOSÍTÁSÁT.
   AMENNYIBEN A SZERZŐI JOGOK TULAJDONOSAI ÍRÁSBAN MÁSKÉNT NEM
   NYILATKOZNAK, A PROGRAMKÖNYVTÁR A "JELEN ÁLLAPOTÁBAN" KERÜL
   KIADÁSRA, MINDENFÉLE GARANCIAVÁLLALÁS NÉLKÜL, LEGYEN AZ KIFEJEZETT
   VAGY BELEÉRTETT, BELEÉRTVE, DE NEM KIZÁRÓLAGOSAN A
   FORGALOMBAHOZHATÓSÁGRA VAGY ALKALMAZHATÓSÁGRA VONATKOZÓ GARANCIÁKAT.
   A PROGRAMKÖNYVTÁR MINŐSÉGÉBŐL ÉS MŰKÖDÉSÉBŐL FAKADÓ ÖSSZES
   KOCKÁZAT A FELHASZNÁLÓT TERHELI. HA A PROGRAMKÖNYVTÁR HIBÁSAN
   MŰKÖDIK, A FELHASZNÁLÓNAK MAGÁNAK KELL VÁLLALNIA A JAVÍTÁSHOZ
   SZÜKSÉGES MINDEN KÖLTSÉGET.

   16. AMENNYIBEN A HATÁLYOS JOGSZABÁLYOK VAGY A SZERZŐI JOGOK
   TULAJDONOSAI ÍRÁSOS MEGÁLLAPODÁSBAN MÁSKÉNT NEM RENDELKEZNEK, SEM A
   PROGRAMKÖNYVTÁR SZERZŐJE, SEM MÁSOK, AKIK MÓDOSÍTOTTÁK ÉS/VAGY
   TERJESZTETTÉK A PROGRAMKÖNYVTÁRAT A FENTIEKNEK MEGFELELŐEN, NEM
   TEHETŐK FELELŐSSÉ A KÁROKÉRT, BELEÉRTVE MINDEN VÉLETLEN, VAGY
   KÖVETKEZMÉNYES KÁRT, AMELY A PROGRAMKÖNYVTÁR HASZNÁLATÁBÓL VAGY A
   HASZNÁLAT MEGAKADÁLYOZÁSÁBÓL SZÁRMAZIK (BELEÉRTVE, DE NEM
   KIZÁRÓLAGOSAN AZ ADATVESZTÉST ÉS A HELYTELEN ADATFELDOLGOZÁST,
   VALAMINT A MÁS PROGRAMKÖNYVTÁRAKKAL VALÓ HIBÁS EGYÜTTMŰKÖDÉST),
   MÉG AKKOR SEM, HA EZEN FELEK TUDATÁBAN VOLTAK, HOGY ILYEN KÁROK
   KELETKEZHETNEK.

   FELTÉTELEK ÉS SZABÁLYOK VÉGE

Hogyan alkalmazhatók ezek a szabályok egy új programra?

   Ha valaki egy új függvénytárat készít és szeretné, hogy az bárki
   számára elérhető legyen, akkor a legjobb módszer, hogy azt szabad
   szoftverré teszi, megengedve mindenkinek a szabad másolást és
   módosítást a jelen feltételeknek megfelelően. Ehhez engedélyezni
   kell a továbbterjesztést a jelen feltételeknek megfelelően (vagy a
   normál GPL-nek megfelelően).

   Ehhez a következő megjegyzést kell csatolni a programhoz. A
   legbiztosabb ezt minden egyes forrásfájl elejére beírni, így
   közölve leghatásosabban a garancia visszautasítását; ezenkívül
   minden fájl kell, hogy tartalmazzon egy copyright sort és egy mutatót
   arra a helyre, ahol a teljes szöveg található. [A gyakorlatban ezt
   angolul kell megtenni. A magyar fordítást mellékeljük.]

  one line to give the library's name and an idea of what it does.
  Copyright (C) year  name of author

  This library is free software; you can redistribute it and/or
  modify it under the terms of the GNU Lesser General Public
  License as published by the Free Software Foundation; either
  version 2.1 of the License, or (at your option) any later version.

  This library is distributed in the hope that it will be useful,
  but WITHOUT ANY WARRANTY; without even the implied warranty of
  MERCHANTABILITY or FITNESS FOR A PARTICULAR PURPOSE.  See the GNU
  Lesser General Public License for more details.

  You should have received a copy of the GNU Lesser General Public
  License along with this library; if not, write to the Free Software
  Foundation, Inc., 51 Franklin Street, Fifth Floor, Boston, MA  02110-1301  USA

  Egy sor, amely megadja a programkönyvtár nevét és funkcióját
  Copyright (C) év; szerző neve;

  Ez a programkönyvtár szabad szoftver; terjeszthető illetve módosítható a
  Free Software Foundation által kiadott GNU Lesser General Public License
  dokumentumban leírtak, akár a licenc 2.1-es, akár (tetszőleges) későbbi
  változata szerint.

  Ez a programkönyvtár abban a reményben kerül közreadásra, hogy hasznos lesz,
  de minden egyéb GARANCIA NÉLKÜL, az ELADHATÓSÁGRA vagy VALAMELY CÉLRA VALÓ
  ALKALMAZHATÓSÁGRA való származtatott garanciát is beleértve. További
  részleteket a GNU Lesser General Public License tartalmaz.

  A felhasználónak a programmal együtt meg kell kapnia a GNU Lesser
  General Public License egy példányát; ha mégsem kapta meg, akkor
  ezt a Free Software Foundationnak küldött levélben jelezze
  (cím: Free Software Foundation Inc., 59 Temple Place, Suite 330,
  Boston, MA 02111-1307, USA.)

   A programhoz csatolni kell azt is, hogy miként lehet kapcsolatba lépni a
   szerzővel, elektronikus vagy hagyományos levél küldésével.

   Ha szükséges, meg kell szerezni a munkáltatótól (ha a szerző
   programozóként dolgozik) vagy az iskolától a program szerzői
   jogairól való lemondás igazolását. Erre itt egy példa; változtassa
   meg a neveket:

  Yoyodyne, Inc., hereby disclaims all copyright interest in
  the library `Frob' (a library for tweaking knobs) written
  by James Random Hacker.

  signature of Ty Coon, 1 April 1990
  Ty Coon, President of Vice

  A Fiktív Bt. ezennel lemond minden szerzői jogi érdekeltségéről
  a „Frob” programkönyvtárral kapcsolatban, amelyet H. Ekker János írt.

  Aláírás: Tira Mihály, 1990. április 1. Tira Mihály ügyvezető
